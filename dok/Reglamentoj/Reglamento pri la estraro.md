---
title: Reglamento pri la estraro
version: 2019-04-10
version_comment: Akceptita post reta voĉdono pri la amendoj “Malduumigo de la Reglamentoj”, “Lingvaj ŝanĝoj”, “Ĉapitro pri Patronoj”, “Detaligo pri patronoj”
---

Reglamento pri la estraro
=========================

## 1. Kompetenteco
<ol>
	<li>
		La Estraro estas la ĉefa plenuma instanco de la Organizo. Ĝi:
		<ol type="A">
			<li>plenumas la decidojn de la Komitato;</li>
			<li>prezentas estraran raporton al la Komitato;</li>
			<li>prezentas proponon de buĝeto kaj financajn rezultojn al la Komitato;</li>
			<li>decidas pri kontraktoj kun aliaj organizoj aŭ personoj;</li>
			<li>nomumas komisiitojn;</li>
			<li>nomumas la redaktorojn de Kontakto kaj aliaj eldonaĵoj;</li>
			<li>elektas inter si respondeculon pri kontrolado de la efektivigo de la decidoj de la Komitato kaj de la Estraro;</li>
			<li>decidas pri la Internacia Junulara Kongreso;</li>
			<li>decidas pri Patronoj, krom pri ties eksigo;</li>
			<li>fiksas la internan funkciadon de la Estraro;</li>
			<li>ĝenerale zorgas pri la glata funkciado de la Organizo.</li>
		</ol>
	</li>
	<li>La Estraro povas decidi pri ĉiuj aferoj pri kiuj kompetentas unuopa estrarano; estrara decido tiam nuligas kontraŭan estraranan decidon.</li>
</ol>

## 2. Oficoj
1. La ofico-tenantoj de la Organizo estas la Prezidanto, la Vicprezidanto(j), la Ĝenerala Sekretario kaj la Kasisto.
2. La Prezidanto gvidas la laboron de la Organizo, prezidas la Estraron kaj verkas laborplanojn por la Estraro. La Prezidanto aŭ persono indikita de la Prezidanto respondecas pri la enhavo de la publikaĵoj menciitaj en la artikolo 1.1, punkto F, kaj prizorgas ilian kontrollegadon antaŭ publikigo. Kiam, laŭ la priskriboj de tiu ĉi Reglamento, la Estraro povas asigni aŭ transdoni oficojn aŭ estrarajn fakojn, la Prezidanto povas, se estas aparta urĝo, mem fari tion; la Prezidanto devas samtempe rete voĉdonigi la Estraron pri tiu decido, kiu nuliĝas se ĝi ne estas aprobita per tiu reta voĉdono.
3. La unua, dua kaj tria Vicprezidantoj laŭnecese sinsekve anstataŭas la Prezidanton kaj tiam havas la samajn devojn kaj rajtojn kiel la Prezidanto. Se la Komitato elektis plurajn Vicprezidantojn sen decidi pri iliaj sinsekvoj, la Estraro povas decidi pri la sinsekvo.
4. La Ĝenerala Sekretario preparas la estraran raporton, gvidas la nomumon de la komitatanoj retajn kaj poŝtajn voĉdonojn kaj respondecas pri la protokolado de la kunvenoj de la Komitato.
5. La Kasisto preparas la buĝeton kaj kontrolas la financojn de la Organizo.
6. Okaze de morto, grava malsano, demisio aŭ nefunkcio de ofico-tenanto, la Estraro povas laŭnecese asigni aŭ transdoni oficon al estrarano. La Estraro tiam ankaŭ povas laŭnecese asigni aŭ transdoni oficon al ne-estrarano, kiu tamen ne fariĝas estrarano krom se tiu homo estas alelektita al la Estraro fare de la Komitato. La Komitato povas nuligi ajnan decidon pri asigno aŭ transdono de oficoj.

## 3. Estraraj fakoj
1. Ĉiu estrarano, ĉu ofico-tenanto aŭ ne, povas havi unu aŭ plurajn estrarajn fakojn.
2. La Estraro povas laŭnecese asigni aŭ transdoni estrarajn fakojn al estraranoj aŭ, okaze de neceso, al estrara komisiito kiu ne estas estrarano.

## 4. Alelektoj
1. La Komitato povas alelekti estraranojn kiam estas vaka posteno. Tiam alelekto devas okazi dum kunveno de la Komitato.
2. Kiam estas vaka posteno de estrarano pro morto, grava malsano aŭ demisio de estrarano, la Estraro povas proponi alelekton de specifa kandidato per reta voĉdono de la Komitato. Tia reta voĉdono okazas laŭ la priskriboj de la Reglamento pri la Komitato.

## 5. Kunvenoj kaj voĉdonoj
1. La Estraro laŭnecese okazigas estrarajn kunvenojn kaj laŭnecese voĉdonas kunvene aŭ rete.
2. Kvorumo en kunvena aŭ reta voĉdono estas tri estraranoj.
3. Ĉiu estrarano rajtas voĉdoni en estrara voĉdono; okaze de egaleco de poraj kaj kontraŭaj voĉoj, propono malakceptiĝas.
4. Ĉiu estrarano povas iniciati retan voĉdonon de la Estraro, uzante teknologion elektitan de la Ĝenerala Sekretario kaj aprobitan de la Estraro. La voĉdonsistemo klare informu pri la proponanto, la propono kaj ties dato. La proponanto ebligas voĉdonon al ĉiu estrarano. La estraranoj sendas siajn respondojn plej malfrue 7 tagojn post la dato de la propono. La Ĝenerala Sekretario informas pri la rezultoj de la voĉdono.

## 6. Repagoj kaj kostoj
1. Estrarano rajtas al repago de labor-kostoj kaj al repago de vojaĝ- kaj restad-kostoj por partopreni estraran kunvenon kiu ne okazas dum la Internacia Junulara Kongreso. Estrarano ankaŭ ĝuas rabaton de 50 % al la plena kotizo por partopreni la Internacian Junularan Kongreson; la kongresa komitato rabatas 25% de la normala kotizo kaj la Organizo rabatas pliajn 25%.
2. La Estraro povas fari regulojn por priskribi aŭ limigi la rajton al repago de kostoj ene de buĝeto aprobita de la Komitato.

## 7. Estrara raporto
1. La Estraro prezentas ĉiujare raporton al la Komitato pri la funkciado, agado kaj stato de la Organizo de la jaro.
2. La Ĝenerala Sekretario sendigas la estraran raporton al ĉiu komitatano kaj kopie al ĉiu landa kaj faka sekcio, al la Ĝenerala Direktoro kaj al la observanto de la Estraro de UEA ĉe la Estraro de la Organizo ĝis la 31-a de marto.
3. Estraranoj ne voĉdonas pri akcepto de la Estrara raporto.

## 8. Aliaj aferoj
Pri ĉiuj aliaj aferoj rilate al la funkciado de la Estraro decidas la Estraro mem.
